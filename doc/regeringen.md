Hur har vi räknat?
==================

Regeringsbildningen simuleras baserat på valresultatet i det _valdistrikt_ där den adress du sökt på ligger.

Simuleringen beräknar först en mandatfördelning i Riksdagen baserat på samma regler som vid riksdagsvalet, dvs. den [jämkade uddatalsmetoden](http://sv.wikipedia.org/wiki/J%C3%A4mkade_uddatalsmetoden) efter att partier som fått mindre än 4% av rösterna sållats bort.

Utifårn den framräknade mandatfördelningen i Riksdagen simuleras en regeringsbildning. Precis som vid det riktiga valet får först det största partiet en "fråga" om att bilda en majoritetskoalition. Partiet väljer partners utifrån sina _politiska preferenser_ om vilka det kan tänka sig att regera med (baserat på partiernas ställningstaganden inför valet 2010).

Om det största partiet lyckas hitta en majoritet i Riksdagen bildar det regeringen. Statsministern utses från det största partiet och de övriga ministerposterna fördelas på koalitionspartierna baserat på de inbördes styrkeförhållandena.

Om det största partiet misslyckas med att hitta en majoritet, går frågan om att bilda en majoritetskoalition över till det näst största partiet.


### Hur funkar politiska preferenser?

Inför valet 2010 var blockmentaliteten starkt cementerad inom svensk partipolitik. Därför är huvudalternativet för partierna alltid att bilda koalitioner inom det egna politiska blocket - (S) med (MP) och (V) och (M) med (FP), (KD) och (C).

I många delar av Sverige fick dock inget av blocken en egen majoritet av riksdagsrösterna. I dessa fall har vi simulerat att (S) kan ta hjälp av (FP), medan Alliansen kan ta hjälp av (MP) för att bilda regering.


### Varför majoritetsregering?

I Kvartersregeringens simulering bildas bara _majoritetsregeringar_. Det betyder att de partier som ingår i regeringen också har en majoritet av platserna i Riksdagen. Men under större delen av 1900-talet har Sverige styrts av minoritetsregeringar. Så varför inte simulera minoritetsregeringar?

De senaste två mandatperioderna har en [ändring av vallagen] röstats fram av Sveriges riksdag. I korthet innebär förändringen att det från och med valet 2014 kommer att bli svårare att bilda minoritetsregeringar i Sverige. **Kvartersregeringen** tar det säkra före det osäkra och utesluter möjligheten att bilda en minoritetsregering.


### Varför är Sverigedemokraterna med i vissa koalitioner?

Det är inte särskilt troligt att något partiblock hade velat bilda koalition med Sverigedemokraterna efter riksdagsvalet 2010. För vissa adresser simulerar **Kvartersregeringen** ändå en regering där Sverigedemokraterna ingår.

Detta händer i det fåtal områden där det inte finns någon möjlig majoritetskoalition för endera av de politiska blocken _inklusive_ ett möjligt blockbyte hos mittenpartierna (MP) och (FP) i Riksdagen.

Eftersom SD oftast röstar med Alliansen simulerar vi i dessa fåtaliga fall en koalition mellan samtliga Allianspartier samt SD. Kanske hade en sådan parlamentarisk situation slutat med nyval istället, men det är inte säkert.